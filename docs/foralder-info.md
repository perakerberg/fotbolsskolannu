**Hej alla föräldrar!**

Nu är det bara en dryg vecka kvar till fotbollsskolan - Sommarens roligaste dagar!
Med andra ord, hög tid för lite mera information.

Fotbollsskolan arrangeras **19-21 juni**, mellan **09:00 och 13:00**.
Varje dag startas och avslutas vid Eksätersvallen i Horred.
Om du har markerat att ditt barn måste hämtas, kommer vi inte släppa iväg barnet innan någon kommer och hämtar. Barn som får gå själva släpper vi tidigast 13:00. För fritids/förskola, se nedan.

## Fritids / Förskola

Om ditt barn går på förskola (Letebo / Loftsgården) eller fritids (Letebo / Sjöby) så meddela personalen på respektive förskola/fritids så att det vet om att barnet ska gå på fotbollsskolan. Fritids hjälper till med hämtning/lämning men måste veta vilka barn som skall till fotbollsskolan.
För Loftsgårdens förskola, meddela förskolan att vuxna (Rebecka och Caroline) från fotbollsskolan kommer hämta och lämna barnen.

## Utrustning

Alla barn behöver vara ombytta med:

- Fotbollsskor (helst) eller gympaskor
- Benskydd - jätteviktigt!!
- Shorts / träningsbyxor

Barnen får t-shirt, vattenflaska och fotboll på fotbollsskolan. På måndagen och tisdagen lämnar de kvar vattenflaskan och fotbollen hos sin ledare. På onsdagen tar de med dem hem.

Barnen får INTE ha med sig / på sig:

- Smycken, örhängen eller klockor (skaderisk)
- Någon form av nötter eller snacks med nötter i. Det råder totalt NÖTFÖRBUD på grund av
  allergier. Undvik helst medhavd mat/dryck/snacks helt.

## Schema

**Måndag 20 Juni**:
Vi samlas och delas in i våra respektive grupper. Varje grupp består av 7-14 barn, åldersindelat.Grupperna består av tjejer och killar och leds av två ungdomsledare, en tjej och en kille. Gruppen genomför olika stationer tillsammans där de lär sig och leker fotboll. Dagen avslutas med lunch (Hamburgare med bröd)

**Tisdag 21 Juni**:
Vi samlas vid Eksätersvallen för vidare färd i bussar ut till Hedevallen i Öxnevalla - ett litet äventyr i sig...
Väl ute i Öxnevalla samlas grupperna igen och fortsätter med stationsövningar. Dagen avslutas med lunch (korv med bröd) innan vi sätter oss i bussarna och är åter vid Eksätersvallen 13:00. OBS! Alla barn åker tur- och retur med bussen, även de som kanske bor närmre Öxnevalla. Vi gör detta tillsammans, som en rolig grej.

**Onsdag 22 Juni**:
Sista dagen samlas vi som vanligt i våra grupper. Men idag delas vi in i blandade lag och kör en avslutningsturnering tillsammans. Många matcher och lika många skratt. Vi avrundar med lunch (Pizza), utdelning av diplom och tackar för tre roliga dagar tillsammans.

## Våra ledare och du som förälder

Hela 20 ungdomar från vår bygd valde att ställa upp som ledare i årets fotbollsskola. Det är något vi är riktigt glada och stolta över. Tjejer och killar mellan 13 och 18 kommer ta hand om era barn under dessa dagar. Självklart finns det vuxna runtomkring som backup, men det är våra fantastiska ungdomsledare som gör jobbet med barnen. Det är viktigt för oss att du som förälder finns till hands om något skulle hända under fotbollsskolan. Vi har kontaktuppgifter till dig och du behöver finnas anträffbar under tiden för fotbollsskolan. Våra ledare är just ungdomar och kommer göra allt för att alla barn får tre riktigt fina dagar. Men de flesta har ingen erfarenhet av att hantera konflikter i barngrupper, anpassningar kring NPF eller annat som är vardag för föräldrar och skola. För att dessa dagar ska bli roliga för alla är det viktigt att du finns till hands på det sätt som just ditt barn behöver. Du känner ju ditt barn bäst, men vi ser såklart fram emot att lära känna alla härliga fotbollskolebarn lite bättre!

## Till sist

Äntligen är det dags att dra igång sommarens roligaste dagar, som vi har längtat! Vi ses den 20 Juni! Om du har frågor eller funderingar, hör av dig till någon av oss:

- Emma Scheller, 0709-590010
- Caroline Einarsson, 0730-414479
- Rebecka Fallqvist, 0738-060308
- Per Åkerberg, 0739-704193
- Lena Brunnsåker, 0702-554817
